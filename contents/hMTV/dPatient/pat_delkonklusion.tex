\section{Delkonklusion}

Med henblik på at opnå et succesfuldt forløb ved brug af aktivitetsarmbåndene, er det nødvendigt at opstille kriterier for patienten, da eksempelvis behandlingsresistent hypertension eller andre sygdomme kan have indvirkning på forløbet. Her vil det være op til den enkelte praktiserende læge at vurdere, hvorvidt patienten er i stand til at anvende aktivitetsarmbånd i forbindelse med behandlingen af hypertension. Aldersgruppen af patienterne er ikke et argument for afvisning af aktivitetsarmbånd, idet at størtedelen af personer over $50$ år, som har afprøvet aktivitetsarmbånd i en periode, selv har interesse i anskaffelse af et.

Ved anvendelse af aktivitetsarmbåndet er det vigtigt, at patienterne finder det let anvendeligt i hverdagen, hvorfor både brugertilfredshed og brugervenlighed har en væsentlig betydning for, hvilke resultater anvendelsen vil give. I de undersøgte studier er det fundet, at brugere syntes Fitbit Flex var let at anvende og havde en underholdende brugerflade, hvilket medfører en motiverende faktor i forhold til kontinuert anvendelse af armbåndet. Af andre motiverende faktorer til kontinuert anvendelse, kan nævnes muligheden for at undersøge ændringer i egne aktivitetsvaner, nem synkronisering, samt komfort og design af aktivitetsarmbåndet, for at undgå at skille sig ud ved aktivitetsmonitorering.

Monitoreringen af og målsætning for egen aktivitet, motiverer patienter til højere aktivitetsniveau, hvilket vil være gavnligt for sygdomsforløbet. Her er det yderligere fundet, at de sociale egenskaber i Fitbit's brugerflade, kan give grundlag for yderligere motivation til højere aktivitetsniveau, hos patienter med kendskab til andre sociale medier, mens monitoreringen potentielt kan påvirke aktivitetsniveauet negativt.

Samtidig blev det fundet, at patienter uden tidligere erfaring med smartphones eller tablets, ikke havde yderligere problemer med tilvænning til aktivitetstrackerne, sammenlignet med patienter, som anvendte tidligere nævnte elektronikudstyr i hverdagen. Hvis samme mønster opstår hos hypertensive patienter i almen praksis, antages det, at patienter uden stor erfaring med IT også vil være i stand til at anvende Fitbit Flex, såfremt de har det nødvendige udstyr til rådighed. 

Ved undersøgelse af de etiske problemstillinger ved anvendelse af Fitbit Flex, er den største problematik, at lægen har mulighed for kontinuert overvågning af patienten, hvilket kræver, at lægen i samråd med patienten fastsætter, hvilke data lægen har adgang til. Patienten kan potentielt anse den kontinuerte overvågning, som en krænkelse af privatlivet. Som udgangspunkt vil aktivitetsmønstret uden tilhørende GPS-tracking, anses som dataindsamling på niveau med døgnblodtryksmåling eller monitorering af hjerterytme, hvorfor det antages, at patienterne er villige til at acceptere overvågning af aktivitetsvaner efter samtale med lægen. 